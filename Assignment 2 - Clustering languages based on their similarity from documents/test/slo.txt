Minulý týždeň sa redaktor Reportérov Laco Ďurkovič pýtal šéfa Smeru Roberta Fica na jeho bývalého suseda z komplexu Bonaparte Mariana Kočnera. Fico reagoval nervózne, nechcel odpovedať. Ako tlačovú besedu hodnotíte?

"Laco Ďurkovič kládol absolútne relevantné a logické otázky. Dnes si ich nekladú len mnohí novinári, ale rovnako aj občania. Boli namieste a súviseli s témou, ktorú pripravujeme do najbližšieho vysielania Reportérov. Myslím si, že Laco Ďurkovič bol aj v spôsobe a vo forme, ako otázky kládol, napriek tomu, že bol dôrazný, veľmi korektný a slušný.

Veľmi ma potešilo, že po tom, čo expremiér odmietol odpovedať na otázky, v inej forme ich zopakoval druhý náš kolega, redaktor Slovenského rozhlasu (Zolo Rácz - pozn. red.). Považujem to za dobrý príklad toho, že novinári vzájomne spolupracujú a dožadujú sa odpovede. Dávajú najavo, že otázky považujú za relevantné."
