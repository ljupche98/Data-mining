Han anger flera orsaker till den stora efterfrågan hos svenska bilhandlare. Exporten av begagnade bilar ökar när den svaga kronan gör att utländska köpare kan spara 10–15 procent genom att köpa bil i Sverige. De nya bonus-malus-reglerna gör det dyrare att köpa nya bilar som drivs med fossilt bränsle och många letar i stället efter begagnade alternativ.

Samma regler har enligt Henrik Littorin inneburit att många förlänger sina leasingkontrakt i stället för att skaffa en ny leasingbil, vilket betyder att färre leasingbilar når andrahandsmarknaden.

– Det betyder att de här leasingbilarna som förväntades komma tillbaka i början av året är kvar hos användarna, men också att de har gått på export, säger han.
