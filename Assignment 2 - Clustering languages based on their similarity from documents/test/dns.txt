Samtidig siger Tyrkiets præsident, Recep Tayyip Erdogan, at han vil afsløre den "nøgne sandhed" om Khashoggis død.

Det vil ske i en udtalelse om sagen tirsdag.

- Vi leder efter retfærdigheden her, og den vil blive afsløret i al sin nøgne sandhed, siger Erdogan i en tale i Istanbul.

Lørdag erkendte Saudi-Arabien, at Jamal Khashoggi døde på landets konsulat i Istanbul den 2. oktober.

Angiveligt skete det i forbindelse med et slagsmål.

Indrømmelsen kommer efter mere end to uger med benægtelser og en forklaring om, at journalisten forlod konsulatet i live den dag.

Forklaringen er imidlertid blevet mødt med dyb skepsis.

Også USA's præsident, Donald Trump, som oprindeligt betegnede den saudiske forklaring som "troværdig", siger nu, at han mener, at Saudi-Arabien lyver om drabet.

- Der har tydeligvis været bedrag, og der har været løgn, sagde han i et interview med Washington Post lørdag.
